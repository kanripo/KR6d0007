#-*- mode: mandoku-view; -*-
#+DATE: 2015-08-30 19:47:43.456573
#+TITLE: 法華玄義釋籤
#+PROPERTY: CBETA_ID T33n1717
#+PROPERTY: ID KR6d0007
#+PROPERTY: SOURCE Taisho Tripitaka Vol. 33, No. 1717
#+PROPERTY: VOL 33
#+PROPERTY: BASEEDITION T
#+PROPERTY: WITNESS T
#+PROPERTY: LASTPB <pb:KR6d0007_T_015-0920a> ¶¶¶¶¶¶¶¶¶
#+PROPERTY: JUAN 15
¶
¶
法華玄義釋籤第七¶
¶
天台沙門湛然述¶

釋此本門十妙。於中自二。先本迹。次十妙。¶
所以先明本迹者。以本迹名通故須通辨。¶
簡通從別使今本迹昭然可觀。是故於中¶
先通論本迹。次別論本迹。通論中二。先列。¶
亦名生起。次釋。初中言事理者。只是真¶
俗。理教者。真俗是理。說此真俗名之為教。¶
教行等可解。次釋中且為二。先釋。次若約¶
下結攝。初文自六。一一文中皆簡通以出¶
別。又一一文皆三。謂先釋本迹相。次明本¶
迹。相顯理融。三引文證。初理事中。云從無¶
住本迹立一切法者。無明為一切法作本。無¶
明即法性。無明復以法性為本。當知諸法¶
亦以法性為本。法性即無明。法性復以無¶
明為本一切諸法亦以無明為本。法性即無明。法性無住處。無明即¶
法性。無明無住處。無明法性雖皆無住而
<pb:KR6d0007_T_015-0920b>¶
與一切諸法為本。故云從無住本立一切¶
法。無住之本既通。是故真諦指理也。一切諸¶
法事也。即指三千為其森羅。言從垂¶
迹者。此理性之本迹。由此方有外用本迹。¶
是故始從理事終乎已今。六重本迹。前之¶
五重通已通今通本通迹。恐濫迹故於一¶
一重顯了釋云。本時實相乃至最初實得實¶
相。又以第六已今一重。判前五重有本有¶
迹。驗知前五皆屬於本。又六重末相顯理融¶
中皆云本迹雖殊不思議一者。借肇公言¶
歎本迹理。肇公雖有本迹之言。本之與迹¶
皆屬於迹。今言不思議者。約事則本昔迹¶
今。約理則無復今昔。故知理體皆不思議。¶
若約今之五重本迹準義說者。約事則有¶
本中事理迹中事理。約理則無復本迹事理¶
之殊。是故皆云不思議一。乃至餘四亦復如¶
是。第六已今。已即是迹即指迹門及諸迹¶
教。今即是本即指本門。本門已前皆名為¶
已。踊出已後方名為今。故云已說事理乃¶
至權實名之為迹。今說事理乃至權實皆名¶
為本。故知若無迹中事理乃至權實。何能¶
顯於長遠之本。又已今之言雖異前五亦¶
是一往指於壽量名為今本。若望初本則¶
應又簡已今不同。法華已前諸經已今仍屬¶
於迹。今經所明乃是真明久遠之本。即是已¶
說已今為迹。今說已今為本。方是實說所¶
以六門引證之文。前三引迹後三引本者何。¶
然前三復通本之與迹。俱有事理乃至教¶
行。體用等三。通中復別。既云本用本權此非
<pb:KR6d0007_T_015-0920c>¶
迹文能顯。況以本門為今灼然不可引迹。¶
為是義故。三引迹文三引本文。又前云¶
三文。既在於因。本因狹故。但以迹倒本。故¶
但引迹門。次結攝中。言若約已今論本迹¶
者去至不思議。是却明前來五重本迹。以¶
攝十妙有本有迹。別約今經本門所明十¶
麁十妙方乃明本乃名本妙。又將六重¶
望於十妙。有全有缺有多有少。故重明¶
之。於中為三。初正明相攝。次最初下簡示。¶
三若無下總明相顯理融初文乘便。六雙之¶
中從後逆釋。若識已今即知餘五。故逆次¶
釋也。所以六門明攝不同者。以六門中三¶
因二果。已今復是今經二門。是故隨義所攝¶
不同。次簡示中。云最初之本。但本而非迹¶
等者。最初實成既未垂迹。故唯屬本。中間¶
相望互為本迹。又中間所成。垂迹之時名為¶
亦迹顯本之時名為亦本。最後已說。即是今¶
日已說迹門。未顯本時故唯屬迹。若無已¶
說。即舉今日迹門。今說之本即舉今日本¶
門。¶

○次正明本迹中二。先列。次釋。釋中文¶
自為十重。釋此十妙。初略釋中自為十重。¶
於初文稍廣餘九文略。初文三。初舉本。次¶
若十六下舉迹比決。三若留下拂迹顯本。¶
迹文中云娑婆為墨至寧當得盡者。此引¶
迹門化城品文不合引於彌勒等。言彌勒¶
不知文在本門。或是借於本中之文來此¶
況喻。假使迹中三千塵點補處智力亦不能¶
知。若定用迹文。則應除彌勒等二十五字
<pb:KR6d0007_T_015-0921a>¶
義理即順。師云恐別有意。然雖引彌勒語¶
勢稍殊。彼本門文但云我等住阿惟越致地¶
於是事中亦所不達。今此文中以出假智¶
數世界不知。況於塵數。若取知塵秖應¶
合出假智耳。是故應用前文說也。¶
言拂迹顯本者。但指若干塵數已前成佛。¶
則中間今日任運被拂。久遠之本任運可見。¶
下去九妙例皆如是。此下本果本國二妙。唯¶
有二文立妙及拂迹顯本。下之七妙直爾指¶
本。下更廣釋。故此未論。文并可見。次生¶
起中三。初標來意。次正生起。三義乃下結¶
意次同異中二。先立。次作此下釋。釋中又¶
二。先明開合意。次迹中下正明開合。於中¶
四。先明迹中因開果合。次明感應等不開¶
不合。三本開下明本中因合而果開。四利益¶
一亦同感應等意。初文迹中離因為四。合¶
果中壽命涅槃為一三法。合此本門涅槃壽¶
命。次感應等本迹俱有二處名同。同是果上¶
之用。三明本中因合如前。但明果開。迹中¶
無果名。即成離三法以為果等三。本中有¶
果名故但云離二。於中為三。先釋開意。¶
今佛法華未入滅故未論涅槃。往佛既於¶
法華唱滅皆是淨機。次又往事下約事已¶
定正明開出。三迹中下重釋迹中不用所¶
以。最後一妙二處名同。而今昔時異。既本迹¶
十開合之殊。若不了迹中十門。安能曉此¶
理等六義及以因等十妙旨歸。次引證文三。¶
初引文意。次正引。三結。初文三。初略示引¶
文處所。次然先佛下明本文略意。三今就下
<pb:KR6d0007_T_015-0921b>¶
明文略而義周。第五廣解十文文自為十。¶
於中又二。初總明本妙意。次正釋。初文又¶
三。初略明來意。次但本極下明本遠難知。¶
三雖然下明不可不知。次正明因妙又二。¶
先釋。次料簡。初又三。初立本。次迹因多種¶
下引迹辨異。三以三義下拂迹顯本。下去¶
九妙分文皆然。初文又三。初引文。次釋。三¶
一句下結本因四義。下九皆然。言藉草然燈¶
等者。大論第四。釋佛與阿難先世因緣中¶
云。釋迦先世作瓦師。名曰大光明。爾時有¶
佛名釋迦文。彼佛弟子名如今佛弟子。與¶
佛俱至瓦師舍宿。瓦師以草座然燈石蜜¶
漿施佛及比丘。發誓願。當來五濁之世作¶
佛。佛及弟子如今佛名宇不異。昔為摩納¶
者具如瑞應燃燈授記得無生忍。故知是¶
通佛也。昔為寶海梵志。具如悲華第二云。¶
有菩薩名寂意。問佛。其餘諸佛世界清淨。¶
今佛世尊何故處斯五濁而說三乘。佛言。¶
淨不淨土皆本願故。我於過去恒沙阿僧祇¶
劫。此佛世界名刪提嵐。劫名善持。輪王名¶
無諍念。王四天下。有一臣名曰寶海。是梵¶
志種善知占相時生一子三十二相八十種¶
好。諸天常來供養。因為作字名曰寶藏。後¶
出家成道亦名寶藏。轉法輪度眾生已。次¶
遊聚落為聖王說法已王說法已。王請安居。王之七¶
寶亦自申供養。王有千子亦各三月供養。廣¶
如經說。乃至滿二百五十年。後寶海來至¶
佛所得記作佛。十方微塵世界眾生凡是寶¶
海光所化者。一時成道。寶海次勸輪王發
<pb:KR6d0007_T_015-0921c>¶
心。次勸太子發心。次令諸天八部發心。乃¶
至三千世界皆發菩提心。次於畜生地獄道¶
中。一一眾生前現一佛身令得離苦。七年¶
之中。人天八部。無欲心者。皆興供養。又是¶
彌陀之師者。彼授記品彼佛先入三昧。現十¶
方淨土集諸菩薩。先授寶海記。寶海次授¶
彌陀記次授輪王太子記。云汝觀人天及三¶
惡道。生大悲心。斷諸苦惱。令住安樂。今¶
當字汝為觀世音等。輪王太子乃至一切¶
諸天世人。莫不皆是梵志勸其發心。故皆¶
是師。三拂迹中二。先拂。次若得下融通。初文¶
三。初是拂之方法。應求三義。次今世下¶
釋拂迹方法意。三若執下斥執迹之失。初文¶
者。自一代教門無不皆云伽耶始成。大乘¶
融通無過華嚴。經初亦云於菩薩場始成¶
正覺故知大小說成皆近故知是迹。第二義¶
者。若是本因不應多種。秖應修一圓因感¶
一圓果。既有四義深淺不同。當知即是本¶
實成後隨順物機機緣不同從本垂迹示¶
四因相。故知不同定屬於迹。第三義者。但¶
開壽量點出最初長遠之本。中間今日任運¶
自廢。拂者。撥也除也初為迹覆。今拂却覆¶
示真實本。因妙既爾。乃至利益。類此可知。¶
次文可知。三斥失中三。初明執迹迷本。次¶
準下知上令識迹知本。準下知上。此之四¶
字應在輪譬位妙下。或可書誤。即成兩文¶
各有法譬。三嗚呼下歎責。次料簡中問可¶
知。答中二。初總答非初住之難。次又中間¶
下舉果況因。次本果妙中亦三。如前初文
<pb:KR6d0007_T_015-0922a>¶
二。初引經立本。次釋。次舉迹中四教不同¶
中云或言道樹草座三十四心者。俱舍¶
婆沙智論所明三祇四階成道菩薩。今文出¶
處非一。道樹天衣具如大品或言寂滅道場¶
具如華嚴。或言道場虛空為座等。亦如華嚴¶
普賢觀。大論三十八云。聲聞經說敷草座。¶
衍經中說或見敷草座樹下。或見敷天綩¶
綖。六天天衣不同。隨福所感。或見無量由¶
句寶座。若是下釋上三義斥失等如文。次¶
國土妙中分文如前。迹不同中又二。初約¶
他經。次約今經迹門。初文中四教不同中¶
云或言西方有土名無勝者。涅槃云。西方¶
過三十六恒沙。有土名無勝又云。十方世¶
界各有釋迦淨土首楞嚴中復云。釋尊有淨¶
土名一燈明。是釋迦本土。此亦迹中之說。¶
言常寂光土者。又二。先標。次釋。如本門中¶
地踴菩薩下方空中住。從地出已。亦詣虛¶
空七寶妙塔。彼此虛空俱表寂光。寂光理通¶
如鏡如器等者。譬如諸天共寶器食。如止¶
觀第三記。三變土田或見同居淨乃至方便¶
有餘者。三變之淨若據土相似同居淨。據¶
移天人置於他土純諸寶樹寶師子座。唯¶
有諸佛及諸菩薩。則似方便有餘。故著或¶
言。準文又應亦似實報無障礙土。四明感¶
應中文句大同。文後更加麁妙廣狹料簡耳¶
初四教迹不同中云三藏佛一日三時照機¶
者。及下通教皆云照九法界當教皆有三¶
乘故也。三藏中又如大論等云佛入城乞¶
食者。為女人父母所遮不得出故為病者
<pb:KR6d0007_T_015-0922b>¶
故。為欲令人見相好故。為本無施心待¶
乞方施者故。如是有十因緣。並三藏物觀¶
機益物之相。次分別中云復次本感迹感麁¶
妙相對四句者。本文遠指最初。實得之時所¶
被機緣亦有四教。則三教為麁圓教為妙。¶
迹中被機亦不出四。麁妙亦爾。故今不從¶
麁妙以判本迹。但從最初名之為本。當¶
知本時麁妙俱妙。迹中麁妙俱麁廣狹可知。¶
應中四句麁妙如文。又被多世界為廣。被¶
小世界為狹。最初垂應及中間等亦有廣¶
狹。今亦不從廣狹以判。故知久成廣狹俱¶
妙。中間今日廣狹俱麁。次神通中文句大同。¶
又四句料簡如上者。木通麁妙迹通麁妙以¶
為四句。本迹廣狹四句亦爾。亦不以麁妙¶
廣狹而判本迹。但取最初以之為本。六說¶
法妙中明迹不同中二。初略例涅槃三味出¶
牛。次何者下釋。釋中二。先釋。次問答料簡。¶
初釋中二。初舉譬。次佛亦如是下正合。初¶
文又二。先總別舉譬。次若牛下略以三教¶
結。初又二。初總。次若噉凡草下別。初文¶
言良犢不高原下下濕等者。此引大經第二¶
破舊醫中云。若是乳牛不食酒糟(酒真糟俗麥越分別[麩-夫+弋])。¶
其犢調善(不馳空不驟有)。放牧之處不在高原(涅槃)。亦¶
不下濕(生死)。飲以清水(非欲濁也)。不令馳走(不見¶
散也)。不與牸牛同共一群(佛不共法)。飲食調適(不飢¶
空不飽俗)。如是乳者名為甘露(祕密藏也)忍草者義含¶
多種。故別出四味。如文次合中二。先總。次¶
善趣下別。別中二。先人天四教。次五味。又¶
二。初約部從教。次略對四教四佛正合五
<pb:KR6d0007_T_015-0922c>¶
味並從牛出。初云兩機擊出第四第五味¶
者。此華嚴中別圓兩教。此即約部從教立¶
名。餘例可知。次文者又約當分所說不同。¶
復次下復以四句分別已今。故知初明已¶
今本迹。猶是一往。已迹今本如前分別已本¶
今迹者。已本者最初也。今迹者迹門是今迹¶
佛所說。俱迹者本成已後迹門已前為已迹。¶
今此本門亦是迹佛所說故也。今已俱本者。¶
最初為已本本門為今本。權實乃至事理四¶
句云云者。各以已今本迹相望為四句也。¶
如已實今權已權今實俱權俱實。乃至事理¶
亦復如是。但以最初為已為本。例前可¶
知。七眷屬妙中但出本相。從文殊觀音至¶
惑者未了略出迹中不同之相。隨諸部中列¶
眾之相。亦可以為四相不同。今初如文。次¶
釋。釋中又二。初正釋。次釋疑。初言法性虛¶
空之寂光者。即以下方及塔在此方虛空¶
表寂光也。此諸菩薩住下方虛空。踊出¶
以後亦住虛空。此土得聞開權顯實得無¶
生忍者。亦住虛空之寂光也。雖俱虛空以¶
表寂光。能住之人不無久近。踊出菩薩得¶
忍已久。是故迹中始近入者不識久者。次迹¶
文中云文殊觀音或為師為弟子者。文殊¶
昔為妙光菩薩教化燈明八王子。是八王子¶
相次授記。其最後者。名曰然燈。然燈既是釋¶
迦之師。妙光乃成釋迦九代祖師。觀音經中¶
釋迦過去於正法明如來所學習道法。正法¶
明如來即觀音本身。故知文殊觀音並曾為¶
師調達即是阿私陀仙具如今經。如是等
<pb:KR6d0007_T_015-0923a>¶
人却為弟子問本迹相望千界塵少增道數¶
多者。三千世界地涌菩薩是本時眷屬。秖云¶
三千地皆震裂無量菩薩同時涌出。若望今¶
時迹中眷屬。如分別功德品增道損生。¶
六百八十萬億那由他恒河沙眾生得無生¶
法忍。復千倍得聞持。一界塵得辯才。大千¶
塵得不退。中千小千乃至一四天下及八界¶
塵初始發心。比於涌出涌出甚少。四句分別¶
亦例前文。但以久近而判本迹。終不以法¶
身深淺化緣廣狹等判也。八涅槃妙者。明¶
迹不同中。先明迹意。雖復不同本無長短。¶
次或取下正明不同。初文意中云始諸弟子¶
終於蝮蠆等者。大經列眾八十億百千比丘¶
成就大乘第一空行。六十比丘尼皆大¶
阿羅漢。一恒菩薩。二恒優婆塞。三恒優婆夷。¶
四恒離車。五恒大臣。。七恒夫人¶
八恒天女。九恒龍王。十恒鬼神。二十恒金翅。¶
乃至閻浮提中一切蜂王。又東方去此無量¶
無邊恒河砂數微塵世界。彼土有佛號虛¶
空等如來。告第一大弟子。宜往西方娑婆¶
世界。彼土有佛號釋迦文不久涅槃。汝可¶
持此世界香飯以獻彼佛。彼佛食已入於¶
涅槃并可禮敬請決所疑。爾時無邊身菩¶
薩。即受佛教從座而起稽首遶無量匝。大¶
菩薩眾俱共發來至娑婆世界。又阿闍世王¶
及其夫人。乃至視毒能殺人者。蛣𧎉蝮蠆及¶
十六惡律儀者。蛣𧎉亦曰𧎉蜋。爾雅云墨¶
甲蟲食糞土也。蝮者毒也。爾雅云蝗子未¶
有翅者。又云廣三寸身大如臂。史記云蝮
<pb:KR6d0007_T_015-0923b>¶
螫手則斷。蠆者毒蟲也。左傳云。蜂蠆者十年¶
尚有毒。尾末卷如婦人髮。蝮字(孚目反。不同福音)有¶
人云。無邊身菩薩身量無邊。云何復云從彼¶
來此。應反質云。既云來此云何無邊。言無¶
邊者。身實有邊而名無邊。如阿彌陀壽實¶
有量而名無量。若壽無量如何得有觀音補¶
處。倚臥背痛者。如止觀第八記。及北首臥¶
等。亦三藏佛相。具如止觀第一記。次正明¶
不同中二。初約兩經釋相。次結會兩經意¶
同。初文又二。先明不同以申此經。次經曰¶
下引與大經明同。初文又二。先藏通。次別¶
圓。初文二。初略標二異。次生身下更釋二¶
別。釋三藏中云食檀耳者。長阿含第三云。¶
佛至波婆城闍頭園。有長者名周那。請¶
佛及比丘僧。別為佛煮旃檀茸羹以世奇¶
故獨奉於佛。阿難白。長者設供無福。佛最¶
後於其舍入般涅槃。佛言。莫作是說。¶
長者今者獲大福利壽命色力善名。生多財¶
寶死生天上。次別圓中二先。別次圓別。中二¶
先。引地人。次正釋。釋中云色解脫乃至識¶
解脫至無餘者。既云滅色乃至滅識即是¶
界外析色之義。故以因盡名為有餘果亡¶
名為無餘。理而言之。變易因果不應分二。¶
當知為成別教義也。次經曰今日座中等¶
者。出像法決疑經。與大經文同。又二。先列。¶
次此明下結。次大經下會同中四。初略標同。¶
次大經下正會。三二經下結同從根利鈍。四¶
又數數下會明常文同。初如文。次文中言¶
迦葉初問長壽者。第三經初設三十六問。初
<pb:KR6d0007_T_015-0923c>¶
問云何得長壽金剛不壞身。下文答中如長¶
壽品作寄金譬。但寄少年不寄老人。長¶
者行還索金無所。既云行還故知法身常¶
住不滅。下金剛身品。廣明護法持不殺戒¶
得金剛身。又經下文處處明於未來常住。第¶
三可見。第四會常中云二萬燈明等於法¶
華明常等者。二萬燈明具如序品中說。法¶
華經廣明一乘。一乘即是常住也。九明壽命¶
妙妙中。初立。次引經中先引本文。次釋。即¶
引中間以擬於本。明迹不同中二。先藏通¶
次別圓。初文二。先略釋。次此兩下判無法¶
身之本。別圓中亦二。先略釋。次如此等下況¶
結。十釋利益妙者。亦初略立利益。上句立¶
下句釋。次若迹下明迹不同者。今此略列具¶
足應如前文。七益十益者是。言乃至道¶
等者。約經雖是本門。既是今世迹中指本¶
名為本門。故知今日正當迹中利益。乃至本¶
成已後俱名中間。中間顯本得利益者尚¶
成迹益。況復今日。以迹下重舉本益之相。¶
本文既狹亦擬迹而知本。故本本下明相顯¶
融即。眾迹雖多用本為本故云本本。本事¶
已往。若不借迹何能識本。如撥影指天¶
即天即此義也。六三世料簡者。初略立。次問答¶
料簡初文三。初引經示相。次若過去下釋。¶
三三世下結。結中二。先法。次譬。次問答中。¶
初如文第二問者。若言諸佛皆有分身。多¶
寶亦在諸佛之數。應有分身。何故云全身¶
不散。即是重難。若全身者。何故復云處處¶
聽經。答中先引大論解八念中。初念佛中
<pb:KR6d0007_T_015-0924a>¶
云既云化身即是分身。師云去。引南嶽釋。¶
依案經文。文云臨滅度時吉四眾言。欲¶
供養我全身者。應起一大塔。出證經時全¶
身在於塔中。以誓願力處處聽經。準南嶽¶
釋多寶滅後全身不分。不分者不同碎身¶
舍利耳。未妨諸佛亦有分身。從如入去。¶
兼明法華是圓是常。口唱下明四德以¶
證常。真淨大法者。真是常德淨是淨德。既¶
有常淨豈無我樂。故云二德可知。多寶全¶
身尚遍十方。故知諸佛亦有分身。鈍者讀文¶
猶尚不覺者不覺此經具足四德。謬判法¶
華不明常住。以是而言古今咸鈍。次問答¶
中問諸佛顯本。問如文。答中最初妙覺指初¶
住為本者。最初得故。若初住位被加作妙覺¶
佛。亦指初住以為實本。準淨名疏應作¶
四句。謂本下迹高。本迹俱下。初住唯得此之¶
兩句。夫論迹者約有本說。本為法身迹為¶
八相。初住之前無法身本。故不得論本高¶
迹下。仍有過上又不得論本迹俱高。若本¶
迹俱高及本高迹下。妙覺唯得此之二句。妙¶
覺極位更無過上。故無本下迹高及本迹俱¶
下。二住已上等覺已還皆具四句。二住迹現¶
為初住。初住是迹即本高迹下。二住現為三¶
住。三住是迹即本下迹高。二住現為二住。以¶
望初住即本迹俱高。望於三住即本迹俱¶
下。今文正當本下迹高。若云初住之前竪無¶
所指。以體為本以用為迹。此本迹俱下句¶
也。若準此意。一切諸佛皆悉顯本。又發願¶
故於初地中說壽長遠。初住實壽亦復無
<pb:KR6d0007_T_015-0924b>¶
量故。言發願說壽者。但得法身必得長壽。¶
有緣機熟說遂昔願(云云)。從又解最初之佛¶
者。即妙覺身中自將體用以為本迹。此是¶
本迹俱高句也唯闕本高迹下一句。問中云¶
五佛章云何者。如方便品廣開顯中約五¶
佛章。皆云亦以無量乃至皆為一佛乘故。¶
若爾一切諸佛無不開顯。答意者。佛亦不¶
應一切開權。經言一切約出穢土開顯¶
者說耳。又問若爾還以妙破妙至例亦應妙¶
者。前文既以本妙破於迹妙迹妙成麁。從¶
亦應去。並難迹妙被破既其成麁。所破十¶
麁亦應成妙。從所破去又以四住重例難¶
云。麁是所破既得成妙。四住煩惱亦是所破¶
亦應成妙。次答文中重引四住之難以況¶
初難。若約頓義四住即妙應如所問。況四¶
住智去況出初難四。住麁惑尚乃成妙。況¶
復生滅無生滅智而非妙耶。次問意者。本成¶
已後中間垂迹偏圓權實同稱權者。以是迹¶
故。故皆是權。權即是偏亦可悉皆稱為偏¶
耶。次答別義者不例。法既以定在本在迹¶
定偏定圓。教則不爾。在本則權實俱本。本¶
故是實。在迹則權實俱迹。迹故名權。偏圓¶
乃至體用亦爾。法則已定不可在本體用名¶
體。在迹體用俱用。若教所說在本則體用¶
俱實。在迹體用俱權。當知體用等亦得¶
是法。事理理教教行準此可知。故下文云本¶
中事理先得為妙。迹中事理始得為麁。餘教¶
行等例之可見。四句者。別帶地前麁而證¶
道是妙。圓如文。帶妙麁者兼通於中故也。
<pb:KR6d0007_T_015-0924c>¶
又釋者帶麁妙者從通中來故。亦帶¶
者。帶地前而不帶通藏。非帶非不帶者。¶
非帶藏通非不帶別。二教接通亦爾。非¶
帶三藏非不帶通。次五味中第三句者。方¶
等前三帶後一不帶。般若準知。第四句者。非¶
帶藏通非不帶別。問二麁既不同者問藏¶
通。答中言事有淺深等者。通即而藏不即。¶
問帶方便實等者問別圓教也。俱顯中道¶
而別帶圓不帶。次問帶二一等者。亦問別¶
圓地前以為帶二。次通論下雖不酬問而¶
廣分別者。一一句並是答而略於問耳。問本¶
地等者。卷初六重本迹。今十妙屬六中何重¶
耶。答云乃是等者。卷初已分。此乃重¶
問。何者。初云本地五重為本。中間今日為¶
迹。既本地五雙屬本。不知五雙如何對本。¶
故更問之。今答文復含。但云共論十妙。若¶
爾事理理教教行秖是因。權實體用秖是果¶
家之用。果必有體故也。用即感應神通妙說¶
法。說法所被即成眷屬利益。壽命涅槃還是¶
果上法耳。故不別敘但云共論。第七判麁¶
妙中二。先以本對迹相望判之。次又迹中¶
下約前六門以判。初文者。若不先將迹門¶
開顯。且判麁妙與本所證更無差別。如何¶
得知迹中之妙不及本麁。以不約開顯¶
待絕等判。但約久遠實成以論。故中間今¶
日若麁若妙皆非先得。是故先得麁亦名妙。¶
中間今日妙亦成麁。次又約六重判者。前¶
但開顯久近等展轉束判已竟。應更於開顯¶
久近等中細判六門迹麁本妙。於中三。先
<pb:KR6d0007_T_015-0925a>¶
釋。次況。三若發下亦明本迹六門相顯相融¶
之相及不思議一等。於中二。先約事理一¶
雙略釋。次五雙例知。又言已今者。即是昔¶
日已得已今為本。今日中間所對已今為迹。¶
中間節節皆有五味教故。故四味及以迹門¶
為已。開長遠壽為今。故使已今亦論今昔¶
麁妙故也。次明權實中三。先本迹相對為¶
權實。以判迹中權實為權。本地權實俱妙。¶
以久成故。次復次下更約本迹相望論自¶
行等三。則本自迹他。本迹相對為一自他。三¶
復次下更約本迹各有三義以明理同。約¶
事則知本中施麁亦妙。迹中開廢猶麁。理¶
無麁妙。初文中意具如判麁妙文意。於中¶
又二。先正明。次迹權本實下明融通。二理不¶
可思議。故云法性非古今等。次自等文則本¶
中化他亦名為妙。亦應合有不思議融通。¶
文無者略。應云法性之理非自非他。¶
雖殊不思議一。第三中亦二。先釋。次融通結¶
歸。釋中又三。初中言復次迹中約實施權¶
等者。然約實施權意在歸實。而人多以所¶
施之權謂為究竟。故俱不識。若廢權顯實。¶
意在所廢之權初欲廢之。故斥此權非¶
為究竟。權是事法而人易知。故一代佛教。¶
自法華前。佛意恒實。二乘不退始終不知。¶
及至廢權乃云汝等去來寶處在近。而人¶
咸知寶處非此。此即是於寶渚之初。發足¶
已涉於脩途。況復曾已行於三百。指我之¶
果。即彼妙因。故云易測。言華嚴明阿鞞跋¶
致多明事數者。引例釋前權易測意也。一
<pb:KR6d0007_T_015-0925b>¶
切事法。無非權施。如來久遠。為諸眾生。¶
施設方便故恒沙佛法。施已皆廢。所施之權¶
屬於事相。是故事相多為不退者說。即能¶
於事達不退理。又不退位。高下不同。若是¶
地前行不退位。但聞事數知事即理。故開¶
權顯實得入初地念不退位。能達此權即是¶
實相。豈可離此別求實相。為對跋致故¶
云初地融通如前。問。此中第八權實與前¶
第七門判何殊。答。前以本迹判於麁妙及¶
以六門。今以權實及自行等以釋權實。則¶
本實迹權本自他迹。又已開顯等轉釋權¶
實。若開迹顯本之權實方名本中之權實。是¶
故重明一理無異。意在於此。問。迹門十妙。¶
一一妙中。於一一科。皆先判次開。今本門中¶
何故但有此麁妙門及以權實。皆似判意。而¶
無別立開耶。答。此與迹門。其意稍異。迹門¶
判竟義必須開。何者。如判中云。若教若味¶
皆前麁後妙。若不開者。人謂三四之外別¶
有圓及醍醐。是故開三即圓四即醍醐。今本¶
門十則不如此。前廣釋十中。一一皆以三¶
義識迹。近成不同義當於麁。拂迹指本¶
義同於妙。據此已是約事判開。一一復言¶
不思議一此復約理以開一切。恐人不了¶
故。復於此別立兩門判前麁妙此判即開¶
況復二文復約理。開問何故迹門無理開。¶
耶。答初依境開已是約理。又迹門有教詮¶
理。若開於教即表理開。今此本門。約身約¶
事。雖開身事猶須開理。本迹證殊。是故¶
皆云不思議一。應知始自總釋終至於此。
<pb:KR6d0007_T_015-0925c>¶
若拂迹指本。是約事論開。若以不思議融¶
通則開事入理。若不曉十門之旨將何一¶
理冠諸。一理雖同。十門事別。不思議一十¶
妙恒殊。差而不差斯之謂矣。九明利益中¶
二。先正說益。次流通益。初文又二。初雙標。¶
次雙釋。釋二。先釋。次若論實道下校量¶
初又二。先釋。次即是下結。初又二。先生身。¶
次法身。生身又二。先聞迹門次聞本門。初¶
聞迹門中又四。先明十妙中益。次明六即¶
中益。三如身子下略示其類。四即是下結。初¶
文者。但得智行位眷屬利益益也。然須料¶
簡。智從解說故總得之。若破惑之智須甄¶
於果。位通深淺意亦如之。眷屬可得極至¶
一生。修未出界義非神通。餘未破無明及¶
見思等則隨惑判釋利益。同為一實益也。¶
三法屬果義可通因。則依聲聞咸入初住。¶
今從極果故不通因。次約本門中三。初¶
明十妙益。次六即益。三明增道損生。次法¶
身益中為三。初益相。次何以故下明益¶
所以。三故分別下引證。次若論下校量中¶
四。初略辨同異。次喻如下借小為譬。三前¶
迹門下辨多少深淺。四當棟下示文判位。¶
初文云若論實道兩處不殊權智事用不得¶
相比者。本門法身迹門生兩處得益。所¶
證圓理理無深淺。故曰不殊。豈以初住無¶
生忍化。齊於本門法身一生菩薩耶二三¶
四如文。次明流通益又二。初正釋。次釋疑。¶
初正釋中意者辨兩處得益冥顯不同。初言¶
迹門冥利益者。但見與記不云入位。故名
<pb:KR6d0007_T_015-0926a>¶
為冥。如分別功德品即是顯也。又地踊弘¶
經亦顯益也。或迹門諸菩薩至此復益及本¶
門中新得益者。或有未預此諸益數。並有¶
冥益。故云兼得迹門。次釋疑中二。先疑。次¶
釋。釋中云待時者。如華嚴不悟待至三¶
味乃至涅槃。一一味中亦有待時。如佛邊未¶
益。待共文殊入淨名室。乃至涅槃未悟。¶
待至後佛出世之時。待伴者。如麁苑¶
待五比丘。度五人已處處化益。如華嚴中¶
四大菩薩乃至法華中身子彌勒等。及文殊¶
入海領無數眾來至佛所等。涅槃中。迦葉。¶
德王。師子吼等。又如佛留智積以待文殊。¶
分身不答以待後佛。亦如持品。五百聲聞¶
及諸菩薩比丘尼等。皆是待伴又待時者。如¶
待文殊答問竟時。待彌勒騰疑竟時。待文¶
殊龍宮出時。待妙音東來時等。並是待時。¶
故知諸佛法身遍一切處。而假諸菩薩共化¶
之時。以菩薩為伴。次引證中二文迹本兩¶
門後。令弘此法者。即是本迹兩門。發誓弘¶
此法華經者是也。次觀心中三。先釋。次引證。¶
三此即下結益。初文又二。初境次觀。初境又¶
二。初不可觀次明可觀可觀又二。先立。次¶
何者下釋。釋中云何者佛如眾生如至利益¶
之相者。如下疏中云。速願我如得如佛如。¶
說如之壽。亦復無量。如是觀如。如即是理。¶
聞名起觀。即是觀行。乃至究竟成無上道。¶
故具六即。觀又三。先不可觀。次我如下可¶
觀。三亦願下弘誓。次料簡中初問者。問云何¶
同異。答三雙六句者。初兩句約圓理。故名與
<pb:KR6d0007_T_015-0926b>¶
義更互而立。以不異故耳。次兩句者。今題¶
稱妙破小乘之大。大品題稱大。破小乘之¶
妙。亦應對教等。第三兩句亦對小辨。亦應¶
對教等。思之可見。次問大妙一等約前六¶
句中初兩句為問。次問至一往斥之者。初¶
是問。一往下答。一往亦得俱稱為常。若其¶
斥之唯有無常不得於常。小乘亦有三無¶
為常。若望大乘如寶性論二乘猶是無¶
等倒。名同是一往。理異是斥之。並云不得是¶
妙者。既一往名妙斥之則無常。故並云既¶
無常亦無妙。次答中但約一往答。不以斥¶
之答。從縱之下縱前斥之。既有三無為之¶
常。復言常異者於縱復奪。是故云異。次又¶
並者大小俱稱常小乘應會一。此約法華¶
為難。答中亦是先同而後異。次並者小乘¶
無常麁末會一既得稱常稱妙會一大乘本乘本妙會一亦應無常麁不會耶。例下答意同前。前同後異。¶
云何下釋。釋中但釋同邊異意如向。¶

△次釋蓮華。先列章。次解釋。釋初文三。先¶
明約譬。次明法理。三會二釋。初意中¶
云七譬文多者。用多語意方顯權實。不¶
同蓮華用十二字顯理周足。次法理中三。¶
法譬合。譬中云蛛羅引絲仿之結網。博物¶
誌云。伏羲造八卦。神農造五[穀-(一/禾)+釆]。貨狄造丹¶
(黃帝臣也)。維父造杵臼(黃帝臣也)。蚩尤造兵(災帝時臣)。黃帝¶
造冠冕。容成造曆(黃帝臣也)。歧伯造醫(黃帝臣也)。正首¶
造數(黃帝臣也)。睾陶造獄(舜時臣也)。稽仲造車。伯益¶
造井。蒙恬造筆。蔡倫造紙(未見造網人。準例可悉。古人所造皆¶
法理而立)。三和會中二。先略明融會意。次正會¶
中又二。先問起。次答。答中三。先正明用法
<pb:KR6d0007_T_015-0926c>¶
譬。次利根下明法譬所以。三如此下結。次¶
明舊解中二。先敘諸師。次敘光宅。初文二。¶
先別敘三師。次通敘諸師。前之三師無破。¶
次諸師中二。先列。次此十及六下略破。列初¶
中言此十譬行妙中片意者。今家行妙具無¶
緣慈悲及戒定慧。慧中具有生滅無生無量¶
無作。況復次第不次第及增數等乃至開顯¶
一心五行攝一切法初云佛性從緣起者則。¶
不攝無作但是理性從緣而發。第二文既¶
亦云從緣。通攝福德莊嚴等。但是遠有生¶
佛果義。第三意者。但知心性不離生死。既¶
未脩行但是戒聖行初耳。第四意者。見者得¶
入初勸喜地八相成佛。此無作慧仍未終¶
極。第五意者。微有至著之義。故亦於戒¶
聖行中。第六意者。明權實不二但是理體。¶
亦是戒聖行前之理體耳。第七意者。云因必¶
含果果既未現。猶在地前無量行中。第八¶
意者。鈍根菩薩及二乘人猶屬緣因福德所¶
攝。第九意者。託生處通猶兼方便。脩入華¶
臺終未圓極。故是無作聖行未終。文闕一¶
義。例前可知。聖行尚自未周況復梵天病¶
兒等行。故知此十。但是行妙少分而已。此六¶
譬秖是今家說法妙中片意者。初意者。一在¶
三中權猶覆實小部法耳。第二意者。秖是開¶
權大部法耳。第三意者。秖是顯露及祕密耳。¶
第四意者秖是廢立實一意。第五意者。但¶
是所詮。第六意者。秖是權實兼用。然顯露不¶
定。秖攝四時。於四時中八教不周。故云片¶
意。次破光宅中又二。先引。次破。破中二。先
<pb:KR6d0007_T_015-0927a>¶
正破。次且助下借彼語助顯正也。即是約¶
因果而論實相。三引經論。準經本論及大¶
集經。初引論中三。初列十七名。次餘名下¶
引論解釋。三今解下今解論意。初列名如¶
文。次引解中云餘名不解。今若欲略知法¶
華論十七名中意者第十六既名妙法蓮華。¶
當知諸名並是法華之異名耳。又諸名者但¶
法無喻。唯今妙法法喻雙舉。故知亦可用¶
於蓮華喻十六名。如妙法者本迹各三。無¶
物以喻故喻蓮華。餘十六名亦含本迹。各¶
有三義。迹中諸經不談佛意。故名有量¶
今經本迹施開廢三。佛旨無盡故云無量。況¶
成道後。處處開廢名無量義。言最勝者。勝¶
秖是妙。亦是歎美本迹之辭。言方等者。亦¶
曰廣平。迹本遍收故名為廣。一實無二。故¶
名為平。言教菩薩法者。迹門被會純成菩¶
薩。本門增進純為菩薩。故下文云。若聞此¶
經。是善行菩薩道。言佛所護念者。為實施¶
權而護於實。開權顯實而護於權。廢權顯實¶
而護於理。為護故念。念持於護。本迹唯¶
說。初成道來念用於實。眾生無機。尋思方¶
便念用於權。方便既足。念顯於實。一實既¶
顯權廢實存。佛久已成眾生輪轉。故念垂¶
迹拔此迷徒。物雖受道。迷於近迹。念示¶
遠本廢其近迹佛祕密藏者。唯佛與佛。乃¶
能究盡。非時不授為祕具一切法為藏(云云)。¶
一切佛藏者。一切諸佛。無不入於三德祕¶
藏。平等有故。故云一切。一切佛密字者。權¶
實相即本迹亦然人無知者。故名為密。以
<pb:KR6d0007_T_015-0927b>¶
密為名故云密字。言生一切佛者。開權顯¶
實即識迹佛之所從生。開迹顯本即識本佛¶
之所從生。言佛道場者。實相即是迹佛本¶
佛得道之場。言佛所轉法輪者。三世諸佛¶
所轉法輪。不出權實本迹二門。言佛堅固¶
舍利者。此經即是法身全身堅固舍利。不¶
同生身碎身舍利。實本不動。故名堅固。言¶
大巧方便者。方便既是蓮華異名。古人何故¶
判方便品。從昔題名。淨名報恩等經皆有¶
方便品。豈以名同能混其義。淨名等意。密¶
以同體兼於三教。名為方便。今此法華。唯¶
一佛乘體內方便。故名方便。第一義住者。所¶
住即是諸法實相。攝無量名字者。餘經權實¶
尚未相攝。況復本迹。今此二門攝無不盡。¶
如上所釋略辨方隅。若委論者。¶
。應以六義一一對之。仍引經¶
文。一一證成。皆以妙法轉度入餘十六名¶
中方稱文意。三解論意中二。先正釋。次何¶
者下重釋。得入由行。入住名位。所以如第¶
三卷境妙中以略解竟。¶
法華玄義釋籤卷第十五¶

