#-*- mode: mandoku-view; -*-
#+DATE: 2015-08-30 19:47:42.383464
#+TITLE: 法華玄義釋籤
#+PROPERTY: CBETA_ID T33n1717
#+PROPERTY: ID KR6d0007
#+PROPERTY: SOURCE Taisho Tripitaka Vol. 33, No. 1717
#+PROPERTY: VOL 33
#+PROPERTY: BASEEDITION T
#+PROPERTY: WITNESS T@JIA
#+PROPERTY: LASTPB <pb:KR6d0007_T_013-0904c> ¶¶¶
#+PROPERTY: JUAN 13
¶
¶
法華玄義釋籤卷第十三¶
¶
天台沙門湛然述¶

次明神通中。標列釋。前諸文中並立來¶
意一門但寄在文前明之。今則別列。言次¶
第者次前文來故云次第。即來意異名也。¶
於中為三。初舉前生後。次略示後文之相。¶
三上辨下正明次前有此文來。初文二。初¶
舉前。次若正論下生後。次示後文相中二。¶
初列。次普門下釋。釋中二。初引普門證。次¶
遊於下釋經意。初明普門品但有二文兼得¶
三意者。經文先問次答。問中具三答文但二。¶
問云觀世音菩薩云何遊此娑婆世界問身¶
也。云何而為眾生說法問口也。方便之力¶
其事云何問意也。答中句句但舉身口以¶
兼於意。應以聲聞身答身也。而為說法答¶
口也。既有身口必兼於意。或將應以兩字¶
即是意也。善達機緣故云應以。次文又二。¶
初約身口表意。次又化下從多少以論。初¶
又二。謂法譬。譬又三。謂譬合結。次文又為¶
三。先正論多少。次引證。三正辨多用身口。¶
一切聖教多有此二相故也。又為四。先¶
釋二身二鼓。次此是下明身口所由。三若¶
爾下明所兼之意。四亦是下舉二行以釋
<pb:KR6d0007_T_013-0905a>¶
二身二鼓。初文中言藥樹王身者則示可畏¶
破惡之形。如大經第二十九菩薩品云譬如¶
藥樹名曰樹王。於諸藥中最為殊勝能滅¶
諸病。樹不作念若取枝葉及皮身等。雖不¶
作念能愈諸病。涅槃亦爾(云云)。如意珠王¶
身者。示為可愛生善之形。如大品第十云¶
如摩尼珠所在住處一切非人不得以便。其¶
珠著身暗中得明熱時得涼寒時得溫。若¶
在水中隨物現色。毒鼓者。大經云譬如有¶
人以諸毒藥用塗大鼓。於大眾中擊令出¶
聲聞者皆死。此譬說於破惡法也。如止觀¶
第五記。天鼓者如忉利天所有妙鼓隨天心¶
念出種種聲。此譬說於善法也。次意¶
者。雖現身口皆由意慈。第三意。覩身¶
口相則知意業。今且引大經。從說邊¶
故名為語。今文略語以證於意。謂隨自意¶
等語必待意故也。隨自如珠如天。隨他如¶
藥如毒。二行對上亦應可見。次正明次¶
第中二。先法說次譬況。先舉小譬。次小尚¶
下以小況大。謂妙感應也。鳱鵲鳴者。鳱鵲¶
小鵲也。西京雜記云乾鵲鳴者則行人至。亦¶
可作[干*隹]。今時書本多作乾字。次名數中四。¶
列數。釋名。次第。虛實。後二寄名數中辨耳。¶
初如文。釋名中雖三文不同義意不別。地¶
持云神謂難測知者。易云陰陽不測謂之¶
神非佛教意也。神通不同者具如文列。凡夫¶
外道及四教也。三教如文。略釋六通如止¶
觀第七記。彼文並是發宿習通也。復有生¶
得通知鬼畜等。有報得通。如諸天等。有脩
<pb:KR6d0007_T_013-0905b>¶
得通如諸聲聞及諸外道三藏菩薩通教出¶
假等。修得又四。若三藏二乘以無漏心依¶
根本禪。若諸外道以有漏心依根本禪。通¶
教二乘同通菩薩亦以無漏依根本禪。別¶
教菩薩初依根本用無漏心。次依界外恆¶
沙三昧。後依實相發得妙通。圓教初住初¶
心雖別發得義同。又約六即。六根清淨相似¶
發得。初住已上分真發得。妙覺一位究竟發¶
得。今此文中即分真發。既從圓位已後起¶
應現通故知正是發得通也。故大經二十二¶
云通有二種。一內二外。外謂與外道共。內¶
復有二。一者二乘。二者菩薩。菩薩修行大¶
般涅槃所得神通不與小共。故知即是別¶
圓菩薩發得通也。前言十四變化者。初¶
禪二。謂初禪初禪化。初禪欲界化。二禪三三¶
禪四四禪五。準初禪說可以意得。具如法¶
界次第委釋。圓教文相稍廣者。用今經意¶
以餘文助釋。於中又二。先廣釋。次簡。¶
初文中二。先出不同。次然下申今經以六¶
根為通之意。餘經不明者今經最廣。故知¶
應用六根為通。於中二。先明意。次今云¶
下釋。初文中云然經明鼻通最委悉者。一切¶
諸經不明鼻通非究竟說。豈有諸根並得¶
神通而鼻舌獨無。唯有今經六根清淨於¶
中鼻根文最委悉。若華嚴明十種六根亦是¶
六根皆有神通。但彼經在果謂初住已去。¶
當知住前亦有似發。華嚴又明十種神變¶
即十通也。一眾生身。二佛剎。三供養。四音¶
聲。五行願。六調伏。七成就。八菩提。九說法。
<pb:KR6d0007_T_013-0905c>¶
十住持。次釋中二。先明所依。次文云下出¶
通相。初言無記化化如止觀第一記。次釋¶
通相中二。先且約眼根略釋。次見有下判¶
真似。初文三。初略引此經。次借毘曇自爾¶
之言。彼論在小此中在大。自爾名同意義各¶
別。自爾秖是自然之異名耳。言略曇云六¶
入殊勝者。皆有通用故云殊勝。自爾之名¶
通於大小。且引證大。然小乘中於一切法¶
立因緣已皆云自爾。如青葉紅華非染使¶
然故云自爾。通亦如是但是得禪自爾有¶
通雖是作意即是諸禪自爾力也。小乘尚爾¶
何況大乘。故今借小以證於大。三引殃掘¶
具如止觀第七記及第七文。次判真似中。¶
借華嚴意對辨之也。言內外身通者此是¶
真如鏡淨任運能照。以能照外現十界像¶
故外像現內也。有此二用故分內外。論其¶
實體內外不二。次料簡中言三根增減者。¶
此引大論四十文云鼻舌身三。但引彼¶
論云有增減。若對六根與今不同。意云¶
論文許有增減。何妨今經眼鼻身三數劣餘¶
三。是故引論以例今經。故云若例此義。餘¶
如疏說。於中三。先例不同。次引正法華證¶
等。三復引今經證互。次明麁妙中二。¶
先判。次開。初判中二。先通敘變化所作不¶
同。次正釋。初文三。初立。次引證。三若應同¶
正報下各辨不同。次正釋中二。先正。次依。¶
依正各二。先教。次味。初先正報約教中二。先¶
釋。次如是下結。初文秖是十界不同。而四趣¶
合人天合。二乘菩薩離尋意可見。黑髮
<pb:KR6d0007_T_013-0906a>¶
纏身者餓鬼狀出大論。盥者古煖反。洗也澡¶
也滌也。通論諸洗皆名為盥。若別論者洗手¶
曰盥洗足曰洗。洗者音銑。洗頭曰沐。洗身¶
曰浴。規圓短方。次若得下約五味中二。¶
先四味。次今經又三。先總判是妙。次別示¶
妙相。三總示妙相。初如文。次文中。云地淨¶
表理妙者。理者境也。地既能持能生為諸法¶
本故表理妙。光表智者。光處二眉之間故¶
可表於中道智妙。三昧表行者。首楞嚴定正¶
當妙行。風表乘者。風行於空而實非空不¶
異於空。乘乘實相乘非實相而不異實¶
相。地動表神通者。地本不動而能現動。實¶
體非通而依實現通。次應同依報中二。先¶
重判所屬兩意不同。次今且下正釋。初文者。¶
論其正報尚乃亦可生佛相攝。但眾生唯理¶
諸佛事成故一切眾生悉皆攝在佛境界中。¶
況所依土本是諸佛所化之境。如世王土土¶
必屬王。而萬姓所居各謂自得。其實王為¶
萬姓以治國萬姓歸王而立家。是故以慈¶
以忠更互相攝。彼此相望而從王義強。今¶
為分於機應義異前從機說故云且從。況¶
諸佛寂理神無方所。所依寂境號常寂光。是¶
故砂石七珍隨生所感。若依此意復由生¶
造。是故從之以立土為機。次正釋中為二。¶
初釋初意。次若作下第二意。初文為三。初¶
引大論總列。次若戒下釋所以。三淨穢下¶
結歸。初文二。初列。次皆由下結示。次文者。¶
然乘戒四句文在大經具如止觀第二記淨¶
名疏初委釋。今且從略直對聲聞菩薩而
<pb:KR6d0007_T_013-0906b>¶
為緩急之乘。直對淨土穢土而為緩急之¶
戒者。為以大概攝諸土遍故也。於一¶
一土若欲委明應隨諸教及三品戒各各¶
對之為上中下具如止觀第四卷中。所言¶
乘亦緩亦急者。初開三後顯一即初緩後急¶
也。亦是中間具有諸乘。緩急四句依大經¶
第六。大無量壽經呼安樂為安養。大論二¶
十八云有佛土說一乘純菩薩也。有佛土¶
雜如彌陀也。多菩薩僧少聲聞僧。若大論¶
中明安養國非三界者。秖是非此娑婆三¶
界耳。若就彼土具有三界。故無量壽經阿¶
難白佛。彼安養界既無須彌。忉利諸天依¶
何而住。佛反質云此土夜摩乃至色界依何¶
而住。阿難默領。反質意者此夜摩等既許依¶
空。何妨彼土四王已上依空而住。具明土¶
相復有多種共別不同。如無動界雖是淨¶
土由有男女及須彌等。此同居淨土既其¶
不同。同居穢土亦應不等。委明四土橫豎¶
等相具如淨名佛國品疏。此中大略示其綱¶
紀以明神通現土不同。若若細分別乘戒緩¶
急。應分三觀一觀三品。九品理觀細對三¶
品事戒緩急。以驗諸土聲聞菩薩若純若雜。¶
廣尋經論以求其異。知大小乘所被不同。¶
則不起此座而觀法界。次明國土應第二¶
意中二。先標意以兩屬故故安若作之言。¶
次佛已下正釋中二。先釋。次判。初釋中二。¶
釋。結。初中自六。四趣人天四教如文。一一¶
中皆言或淨或穢者。教由乘種。土籍戒¶
淨故。戒有緩急使土有淨穢故也。既分
<pb:KR6d0007_T_013-0906c>¶
菩薩四人不同應言上上品乃至下下品乘。¶
聲聞既分兩教二乘緩急亦四品不同。一一¶
皆言與無記禪合者。無記是理。慈悲是事。¶
事熏於理至理能用故云合也。若圓教脩¶
無緣慈初心即合但用有廣狹耳。如是下¶
結。次今將下判也。通約依正者。前正報文¶
約教之中直列而已。未判麁妙故於今合判。¶
於中又二初約教。次約五味。初約教又二¶
約教判者。別教即約教道也。次約無記化¶
化判者約證道也。又二。先正判。次引經。初¶
文者。無記如鏡眾機如形發應如像。像關¶
形對非鏡端醜但以端醜判麁妙耳。¶
故不以多少廣狹判也。言淨穢者。如鏡¶
任運現像有通有別。通像如土別像如形。¶
通別皆有淨穢淨穢皆有麁妙。是故山河為通¶
所照。人面為別所照。故有通照端醜別照端¶
醜。合譬可知。次引經。次約五味中三。初正¶
約五味。次又諸經下重約麁妙難易轉判。¶
三唯以一大事下約能所判麁妙。難轉謂¶
二乘易轉謂菩薩。三能所中即所麁能妙。次¶
又諸下開。如文。然此中神通之名通於深¶
淺。故前判教中四俱神通但有麁妙耳。若¶
準下眷屬妙中初乃別判。以地前住前為¶
神通已上名應。後料簡中亦通取之。如妙¶
音是神通來等。今文通者以神通感應果上¶
之變用耳。故與應色相例判之麁則俱麁¶
妙則俱妙。思之可見。次說法妙中二。標。釋。¶
釋中二。先明來意。次正釋。初文為三。初約¶
說不說明來意。為其機熟者說云因緣。次
<pb:KR6d0007_T_013-0907a>¶
神通後明為來意也。前雖通敘二輪三輪¶
傍正。正意但在身輪。故神通預表當說法之¶
先兆。所以現瑞表於十妙前相。若據行說¶
則十妙之中說法為說。若從教言之則十妙¶
俱教。故序中所表表當說十妙。故前為二¶
身今為二鼓。若滅惡生善通於偏圓。而二¶
身二鼓無不咸妙。三演說下正明說意。次¶
正說中。先列章。次解釋。釋中先略標釋名¶
意。次正釋名。於中先出達磨欝多羅釋。達¶
磨欝多羅者。此云法尚是阿羅漢。佛滅度後¶
八百年中於婆沙中取三百偈。以為一部¶
名雜阿毘曇。此義依¶
彼。此中章門故初一至五增數列之。第一一¶
法第二二法乃至第五五法。初云體一者同¶
是名句等也。諸經皆然故為一體。相二者有¶
於長行偈頌二種相故。制名三者。十二部中¶
所制之名不出三義。初言從字句者。此之¶
三部長行二頌秖是字句耳。次言寄事得顯¶
者。謂所記是事所說是事結戒因事託事¶
為喻。本生事本事事未曾有事相最易知。論¶
義者假往復事。三從所表表理深故。定名¶
四者。從喻從體從體事從事也。授記無問¶
自說論義體事合目者。如授記經記是當體¶
所記是事。無問自說說是當體所說是事。論¶
義往復名為當體所論是事。不同二偈但¶
是二種偈相而已。以無孤起重頌事故。其¶
中所說各別有事不得名為孤起等事。差¶
別有五者。一九者九種脩多羅如文。從通總¶
至二偈。言二偈亦在九中攝也。又如分別
<pb:KR6d0007_T_013-0907b>¶
至脩多羅去但是敷置說之理教屬脩多¶
羅。不同二部故對二部得此藏名。彼云¶
別教非今家別。即指大乘為別小乘為通。¶
二者偈陀四中。初言阿閦婆等偈者。且準¶
俱舍明十六重後數。前十五重者。初從十¶
十增之至第十六重名矜羯羅。初謂一十¶
百千萬億兆京垓梓欀構諫正載此即前十¶
五重也。第十六矜羯羅。第十七矜羯羅矜羯¶
羅為大矜羯羅。第十八頻跋羅。第九十頻¶
跋羅頻跋羅為大頻跋羅。第二十阿閦婆。第¶
二十一阿閦婆阿閦婆為大阿閦婆。此第六¶
經所列第十六第十八第二十也。言除¶
脩多羅者除長行也。第三意中復除重頌¶
孤起方名為偈。第四意者於孤起中。復除¶
十部相方名偈經。從通總來漸漸向狹。若¶
前明脩多羅則寬狹不定。祇夜有三初頌意中二先標次若頌下釋¶
。釋取所念法相¶
方名祇夜中偈意。次若頌下釋餘部意。次¶
頌事中亦簡却餘九部中事外方是祇夜中¶
事。三頌言中亦簡九部之言直說之言方是¶
祇夜之言。二偈同是偈頌。雖開為兩同是¶
偈中差別耳。授記有二。於中先釋名。次正¶
釋大小二別。四者無問自說二。五方廣第六¶
相攝應有多義文但列四。料簡全闕。次大¶
師正標。先直標十二名。即別名也。此標¶
法名全依大論三十七文論文甚廣。次部者¶
即通名也。新譯名十二分教恐濫部紩故¶
也。經名亦通。於中三。先略釋。次斥論師。三¶
舉世經義以釋出世也。次標十二部別名
<pb:KR6d0007_T_013-0907c>¶
義者。言出三藏外者。即簡小門三藏教已¶
盡取衍門為脩多羅。彼釋大品故作此說。¶
況復今文釋法華耶。若如第一卷通途釋¶
者則不然。下去皆須在大。然文中。釋義皆¶
通大小意在大也。授記中雖言二乘人天¶
故知亦大。又復通釋放光收光等以表記¶
也。言[跳-兆+專]入等者。[跳-兆+專]入記畜生。髀入記鬼。臍¶
入記入。胸入記天。口入記二乘。眉間入記¶
菩薩。頂入記佛。脩羅既從鬼畜二道開出。¶
今且略言從鬼故寄髀臍中間入也。自說¶
部中先舉自說無我所等者且舉小耳。次即¶
又云如般若方等正明大也。從乃至已下¶
去明通攝之相乃兼婆羅門事何但小乘¶
耶。毘尼亦小一切通大況事毘尼本通於大。¶
譬中亦然。先舉阿含次通一切。言億耳者¶
生時耳上自然有環平堪一億金錢。二十¶
億耳者亦耳有環堪二十億。故中阿含二十¶
九云。佛在給孤。二十億耳亦遊舍衛在暗¶
林中。初夜後夜學習不眠。精勤正住脩習道¶
品。於是億耳安坐思惟作是念言。佛弟子¶
中精勤我最第一不得解脫。我家大富不¶
如還家布施脩福。佛知彼心令比丘呼¶
來。至已禮佛却坐一面。佛言汝實如向所¶
念耶。答實爾。佛言我今問汝隨汝意解。汝¶
在家時彈琴調絃琴隨歌音歌隨琴音耶。¶
答如是。佛又言絃若緩若急有樂意耶。答¶
曰不也。調和有耶。答曰有也。佛言。極大精進¶
令心掉散。極不精進令心懈怠故當觀察¶
時與非時。二十億耳聞佛教已於閑靜處。
<pb:KR6d0007_T_013-0908a>¶
精勤修習得阿羅漢果。大論三十三廣明。次¶
釋本事中云已記者。本謂謝在於往故¶
云已說。一目等梵音輕重耳。言更有者大¶
小部中復有此等本時之事耳。言為說三因¶
緣者。如大論三十三釋因目多伽云如淨¶
飯王強令五百釋種出家堪得道者。將至¶
舍婆提城。所以者何未離欲故。若近親里恐¶
其破戒。令身子等親教化之。初夜後夜專¶
精不寐是故得道。得道已佛還將至本國。¶
一切諸佛還本國時與大會諸天俱。至迦¶
毘羅婆仙人林中。去迦毘羅婆城五十里。是¶
諸釋種所遊戲園。此諸釋種。比丘以精進¶
故以夜為長。從林入城乞食覺道路長。佛¶
知其心。有師子。來禮佛足在一面住。佛¶
以三因緣故說偈云。不寐夜長。疲極道長。¶
愚生死長。莫知正道。佛告諸比丘。汝本在¶
家時放逸多睡。今精進故覺夜為長。本在¶
家時駕乘遊戲。今著衣持鉢步行疲極故¶
路為長。此師子鞞婆尸佛時作婆羅門師。¶
見佛說法來至佛所。爾時大眾以聽法故¶
無共語者。即生惡念發惡罵言。此諸禿輩¶
畜生何異。不別好人不知言語。以是業¶
故從彼佛時乃至今日九十一劫常墮畜生。¶
此人爾時即應得道。以愚癡故自作如是¶
長久生死。今於佛所心清淨故當得解脫。¶
如是等經名因目多伽。次本生中云攫脇肉¶
貿猴子者。大論三十三釋本生經中。昔有¶
菩薩曾為師子在林中住。與一獼猴共¶
為親友。獼猴以子寄於師子。時有鷲鳥飢
<pb:KR6d0007_T_013-0908b>¶
行求食。值師子睡取猴子去住於樹上。師¶
子覺已求覓猴子。見鷲將去在於樹上。而¶
告之言。我受獼猴寄託二子護之不謹。¶
令汝得去辜負言信請從汝索。我為獸中¶
王汝為鳥中王。貴勢同等宜以相還。鷲言¶
汝不知時。吾今飢乏何論同異。師子知其¶
叵得。因以利爪自攫其肉以貿猴子。於¶
疫病世為赤目大魚者。出過去因果經。經¶
文廣明。疏中略辨。救於泫溺者。大論云。菩¶
薩昔為飛鳥。救諸泫溺諸商人等。乃至溺¶
水。而心不退。泫字(乎骨反)混流也。又救泫¶
溺者。如大論斥三藏中云。於大海中自¶
刺。而令諸商人依之至岸等。毘佛略略字。¶
大論云(來夜反)次分大小中二。初大小相望¶
以論通別。次為緣下明通別意。初又三。初¶
小九望大三。對十二。為通別。次有人言下。¶
大九望小三。對十二為通別。三有經¶
下。大一望小十一。對十二為通別。初文中¶
三。初略標三九別。次釋十二通小。三又涅¶
槃下。明十二大小共。初。次文又五。初¶
明通小。言大空經者。阿含經中。有大空¶
經。經中廣明是老死。誰老死。為人法二空。¶
如止觀第六記。次故涅槃下。證通小意。三¶
大品下。舉大品況。四有經下。若通小故大¶
小俱十二。五但是下。釋別三在於大。則十¶
二唯大。次故涅槃下。十二通大者。大經既¶
云先雖得聞十二部者。並指鹿苑。故知鹿¶
苑。亦有十二。如次文。魔既不能說頓十¶
二部。故知亦能說權十二部也。亦為二乘。
<pb:KR6d0007_T_013-0908c>¶
說小十二部。三大品下舉況。魔說尚具十¶
二。況小乘耶。四引一經據信者情不偏於¶
九。則大小俱十二。按此下。經言若信六部¶
通大小乘。不信六部互不相通者。河西云。脩¶
多羅。祇夜。和伽羅。優陀那。伊帝曰多伽。優¶
婆提舍。此六顯現是故易信。餘六深隱是¶
故不信。復有人云。但信六部不信六部。不¶
論深淺今謂不然。將大小俱十二望大小¶
各九。各九是別各十二是通。各九之中緣喻¶
事三局在於小。廣問記三局在於大。餘之六¶
部通於大小。此以通難別故云既信六部¶
通於大小。不信餘六三唯在小三唯在大。¶
故云不信六部互不相通。此六若許通於大¶
小則成大小俱有十二。五正釋三九別中¶
三。初先斥通義。次正立別。三何者下釋小¶
無三。明十二大小共可知。次大九望¶
小三中二。先明大別在九。次通語下明大¶
通十二。三明一與十一中二。先別立十一。¶
次若言下亦通具十二。言十一部者。大經。¶
十四云。又有說者。名十一部。菩薩純說大¶
乘方等。第十九云復有十一部經。除毘佛¶
略亦無如是甚深之義。次明通別意者。如¶
上所說一往赴機據理應以通說為正。故¶
第一卷中明一十六番十二部也。通別之意¶
意在於斯。三明對緣者。以前大小對何等¶
緣若通若別。若不辨對徒施法音。於中為¶
四。初辨法名有無。次次約十下正明對緣¶
之相。三前以以下明所依。四雖復下明攝法。¶
初文中二。先立生熟兩機。次若眾生下明機
<pb:KR6d0007_T_013-0909a>¶
生則無十二部名。於中又四。初正明不立¶
其名。次故天竺下引例。三故地持下引證。四¶
若深下汎明出沒初如文。次引例中三。一¶
西方。次此方。三引權行大士。法身菩薩示¶
為世王。雖內善眾典必依迹立不濫其¶
蹤。次引證言即其義者。謂不濫用十二部¶
名也。四出沒中用則必得教意不然。所言¶
深視行者雖暫用其名而心恆達法相故¶
也。次正明對緣中二。先通立大小兩機。次¶
今總下通列顯祕等教。於中先列兩種四¶
教。次一者下釋兩四教。初言四緣者。兩種¶
四教所被不出四緣。四緣秖是藏等四教。人¶
不見者。望於顯祕等四而生穿鑿使聞¶
者失途。具如第一卷中明之。次釋中二。先¶
釋密等四教。又二。先明去取。祕在大聖赴¶
機今且置而不說。若欲說之秖是口密。赴¶
四機緣令其彼彼互不相知即是其意。顯¶
祕雖異教不出四是故不論。今且釋其三¶
謂頓漸不定。所言共者三顯一祕。次正釋中¶
言對四名漸者。由頓後開漸漸涉三昧故¶
教成四。具如第一卷及喻疑中辨。若不深¶
見一家門戶如何能辨此漸等四。復更下文¶
明藏等四。彼此兩文更無差別。但漸中合明¶
增減不定同座異聞。同名為漸對機分四¶
耳。頓二亦然。但指華嚴故云兩界。不定但¶
於頓漸二途稟益不等。是故名為頓漸不¶
定。次二者下明藏等四。且置頓與不定。令¶
識漸中四相分明。復須除祕故云顯露。秖¶
是重分別前漸中所用四法之相故云更
<pb:KR6d0007_T_013-0909b>¶
明。此四中圓何曾異於頓中圓極。復與法華¶
圓義宛同。而上不及法花開顯。妄生比¶
決一何苦哉。又藏等四中所言對界與頓¶
等中文意少別。何者彼頓等中通束於教。以¶
藏為聲聞通為緣覺。別為菩薩圓為佛¶
界故使爾也。今藏等中離人為界。故藏三¶
通四。通真含中以為佛界故爾。此以兩教¶
佛界有教無人故置不說。別對二者亦可¶
存於佛界。亦可旦置佛果但以初地而¶
為佛界耳。三明所依中以依法性故。故¶
能於彼雜類之身。說於如是不思議法。然¶
又立此頓漸顯祕次第。必須八相佛形而說。¶
言海渧研山者。如華嚴龍宮誦出象負西¶
來此下本也。大本十三千世界微塵數品。故¶
知不可以海水毛端渧數知其偈限。不可¶
以研須彌為墨書其文字。故知西來象負¶
偈數能幾。四明攝法中縱於雜類身中所¶
說以十二部收亦無不罄盡。四明所詮¶
者。既以能詮教被所取機。機緣不同教亦¶
碩異。若不以所詮為教體。與邪經外論亦¶
復何殊。故以所詮定之知教所雜所¶
至功能有歸。所詮者何。所謂諸諦。於中二。¶
先敘意。次若說下正明詮相。初文者。四教¶
本中有四種意。一約四諦。二約三諦。三約¶
二諦。四約一諦。一一意中皆具三義。一明¶
所詮理。二明能詮教。三明所出經論。今此¶
略用初之二意。能所合辨。從所標名。故云¶
詮意。不廣分別。故但云意耳。於正明相中。¶
先明人天。次明出世。初文中。云人天教永
<pb:KR6d0007_T_013-0909c>¶
不詮真。但詮思議之俗者。但是俗而非諦。¶
望出世法。屬俗諦攝。故云思議俗耳。次出¶
世中先漸次頓。而先明漸者。隨便說之。應¶
無他意。初言若為漸者。以人天教非五時¶
次第。故以三藏而為漸初。初但說於無常¶
苦等。故云正詮思議之俗。雖通涅槃。涅槃¶
是小乘法性。若初詮法性恐增邪倒。不能¶
破於常等僻。故俗正真傍。無常少寬即正¶
示真理。則無常幻化。悉皆為傍。是故次云¶
真正俗傍。既獲小果正欲令其入真中道。¶
傍以菩薩不思議真。兼帶而說。故云真正俗¶
傍。言中後者。此兼方等般若兩意。故方等¶
中所得小果。多因正詮思議之真。至般若¶
中即不思議之傍正也。乃至去即法華開權¶
顯實。真俗不二。故曰雙詮。若說頓教者。華¶
嚴頓部。正在圓真。兼申別俗。故云真正俗¶
傍。不定教者。或傍或正或俗或真。次約漸中¶
四教者。言漸四者。意旨如前。問。漸初亦是¶
三藏。四教之初亦是三藏。何故前云初正詮¶
思議之俗傍詮思議之真。此中何故云正¶
詮思議之真傍詮思議之俗。答。前文為成¶
漸教之初不分菩薩與二乘之別故。前文¶
明二乘初心但云俗正真傍。後既約教分¶
之。故開三藏以為二段。以理而言。二處菩¶
薩俱是俗正真傍。二處二乘俱是真正俗傍。¶
以菩薩乘同於二乘初心故也。彼此通詮是¶
故不異。若約別教等者。初心即是信住二¶
位。中心即是行向二位。後心即指初地已上。¶
五明麁妙中有五。初列五名。五中初理次
<pb:KR6d0007_T_013-0910a>¶
言與第三所詮何別。答。初言理者唯約所¶
詮。次云言者唯約能詮。此二並是跨節明¶
義是故但立一音一理。雖云麁妙義已當¶
開。第三所詮即當分義。一一教下自明所¶
詮仍判麁妙。以此異故與前二別。言五¶
門者。即約淨名中旃延五義謂苦義空義¶
無常義無我義寂滅義。疏云。約理名五義。¶
以智緣理名為五行。約定明五門禪。此五¶
為眾行之旨歸。故四教四門各明五義。今文¶
通說且云五門。由迦旃延為諸比丘敷演¶
三藏四門五義。為維摩詰通五義訶。故云¶
諸法畢竟不生不滅是無常義。故知諸法生¶
滅但是無常非無常義。四句推此生本無生¶
滅亦非滅方得名為無常之義。五受陰洞達¶
空無所起是苦義。諸法畢竟無所有是空¶
義。於我無我而不二是無我義。法本不生今¶
則無滅是寂滅義。餘例初句思之可知。問¶
淨名彈斥既斥四枯應顯四榮。何故結句¶
皆歸四枯言是無常等義耶。答訶有漸頓。¶
漸如旃延頓如空生。應如涅槃二鳥雙遊¶
不得相離。是故今說真無常義不離於常。¶
故云不生不滅是無常義。又若委論者。若說¶
生滅唯得結歸無常義邊。若說不生不滅¶
則結歸不定。若結歸無常即屬四枯。結歸¶
於常即屬四榮。結歸非常非無常即屬非¶
枯非榮。下之四句準此可知。若以教判。枯¶
屬藏通。榮屬別教。雙非屬圓。以門中¶
不生不滅義通故也。故今教教皆云五門意¶
在於此。問餘文何不明五門義獨在此中。
<pb:KR6d0007_T_013-0910b>¶
答餘門通用有何不可。此明能詮及以所詮。¶
互有麁妙故須用之。何者。淨名以通訶藏¶
意在別圓。故且用於能詮妙所詮麁。以訶¶
旃延能所俱麁。意在結歸非常非無常能所¶
俱妙。一俗隨三真轉意亦如是。真秖有二。¶
別真猶帶教道。是故開之。四眾經中為二。¶
先迹。次本。迹中又三。初五味。次判。三又云¶
昔下開。此開且寄此中明之。於中又四。法¶
譬合證。初法中言如此兩意等者相待絕待¶
也。初句云毀呰聲聞即正直捨方便相待意¶
也。從又云已去開方便門絕待意也。譬合如¶
文。第四引證中言論云等者。大論文證也。¶
言祕密者。非八教中之祕密。但是前所未¶
說為祕開已無外為密。次復有下本門。言¶
在後者指第七卷。次就此經中。初標。次釋。¶
三結。四開。釋中言因緣妙者。發心為因聞¶
法華經為緣。又以結戒為因緣者。以實¶
相心離十惱亂即其意也。未曾有妙者。獨¶
放眉間光表於中道餘經雖放未曾獨放¶
二眉間光。皆兼足頂及面門等。故使所表各¶
各不同。三變土田者。土田梵云佛剎。總所¶
生處名為土田。即佛生處所也。亦是一切諸¶
法之所生處。三變表三智破三惑。餘並如¶
文。四開者。前雖因便義立於開此正當遍¶
開之相。此中言理廣者。其實通於十二部。¶
以廣經是理事隨於理。理若開竟事無不¶
開。若列當文十二部已是開判已竟。更重明¶
者但向引文且示十二相。故以此十二對¶
法華前諸教以論待絕。故即向所列是絕待
<pb:KR6d0007_T_013-0910c>¶
十二部也。然前五意雖在判麁妙中列¶
之。前二意明佛本意更無異途。第三意即¶
是約四教判。第四意即是約五味判。至第¶
五意方是正開判今經是妙。第六欠觀心者。¶
應用觀心十二部經。別有小卷流行者是。¶
此說法五章中初釋名義通於大小。故至¶
第二方以九三一與十一。約於通別。而辨¶
大小。故前之二章。但是能詮。將此能詮對於¶
所被故有對緣。由緣不同故所詮異。所以¶
第四。更明所詮。能被所被能詮所詮。從始¶
至終一期教顯。欲明所說所化麁妙。復欲¶
開此諸麁非麁。故須第五判開共立。方始¶
顯於所說之法。終訖具於待絕二妙。又復¶
此中雖辨所被所詮正意並是以所顯能。¶
所被既純知能被妙。所詮既即識能詮融。¶
是故前來悉皆屬教。如教而觀故辨觀心。¶
一切教中凡諸十二一心中具無俟他求。是¶
故須明觀心十二。¶

○次明眷屬妙中列章解釋。於中又五。初¶
總明次第。次譬如下。略釋眷屬名義。三行¶
者下。寄例以釋眷屬義也。四他土下。明眷¶
屬之由對他土辨異。五昔教下對麁辨妙。¶
又初意是總明次第。後四意是別明次第。一¶
一莫不因說而生故次說後。而明眷屬。初¶
文者次第秖是來意異名。說即指前說法妙¶
也。次意者。先義。次名。如來如父母。所說如¶
遺體。受者如覽此。成身如眷屬。名中宿¶
緣相關。如性親愛。今日受道名為臣屬。所¶
受如說能謂眷屬。次例中意者戒定慧如
<pb:KR6d0007_T_013-0911a>¶
說弟子為眷屬。由中意者為二。先正明由。¶
此土由說也。次故二萬下引證。既云教無¶
上道及覆講法華故並從說。自大通已後¶
種種調熟令入一乘。故身子下重證眷屬¶
也。言今日乃知真是佛子者。小乘中以菩¶
薩為似子聲聞為真子。大乘中以菩薩為¶
真子聲聞為似子。故身子於昔自謂為真。¶
今日乃知聲聞為似。蒙佛開示方名真子。¶
次麁妙者亦名今昔相對。昔指鹿苑三藏三¶
乘對權今日法華為妙。言昔教五人者。一¶
頞鞞。二跋提。三俱利太子。四釋摩男。五十力¶
迦葉。具如疏釋。今又為二。初正明對辨。次¶
從聞下別明所生。又四。初總明三慧生。次¶
從佛口下別明三慧生。三三慧下結。思脩¶
並因於聞故具列之。四故次下結。次文言¶
法化為思者受化故思。脩故得分。正明眷¶
屬中。標列釋。釋中初釋理性中三。初明理¶
同。次引證。三結歸。次業生下釋餘四眷屬。¶
又二。初通約四教結緣成就。次別約四教¶
釋四眷屬。初文又四。初明結緣不同。次若¶
信下受道不同。三結緣下明成就不同。四¶
雖復下結成眷屬。初又二。先立二類。次釋¶
二類。初文云飲他毒藥失本心者。忌本¶
所受故曰失心。從本化來迷真之後起無¶
明惑如飲毒藥。背大化為失心。不失者下¶
釋兩意。初人大通佛所已結緣竟。中間成熟¶
成頓眷屬。次人久迷生死復須更結。即大¶
通之後也。次別約四教明四眷屬中即為¶
四文。初三藏中二。初釋三。次辨無四。初明
<pb:KR6d0007_T_013-0911b>¶
三眷屬為三。初明業中為五。初今三藏下¶
明垂三藏迹。次往日下敘昔施化。三緣未¶
下明今日相遇。四明受道不同。五若不下¶
明此佛一段眷屬義絕。初三如文。言甘露¶
初降者。初轉四諦法輪也。即以教法名為¶
甘露。初稟道益名為服嘗。如大象捍群者。¶
諸佛菩薩示入生死。示與眾生共證解脫。¶
五佛子者四果及支佛。且約示輔三藏佛¶
生為眷屬者。若權若實俱云業生教門且¶
爾。言緣絕者。且約三藏一期而說。教中既¶
不說有生處故昔教中不復論生。跨節論¶
之生生不息。次願生中其文簡略。大意如¶
前業生中說。言願眷屬者。如論云內諸眷¶
屬並由宿願。又如帝釋發心若太子於最¶
後身成佛之時願為馬載太子出城。亦如¶
大拏太子見阿周陀。阿周陀發願若太子成¶
佛願為神通弟子。即目連是。餘皆例此。具¶
在佛本行集。於中為三。初正明眷屬。次明¶
受道不同。三眷屬義絕意同生業。皆言傳¶
付後佛者。如彌勒云。釋迦文佛種種訶責¶
無奈汝何。教植來緣今得值我。此例可¶
知。次神通為二。先正釋。次料簡願通不¶
同。初文為二。初正明三藏通生。次三藏下¶
明以大乘意說有生。初文三。先正明眷¶
屬。次或為下受益不同。三殘惑下亦明緣絕。¶
次以大乘意說神通眷屬界外有生。次料¶
簡中云願通云何異者。由向釋云或以願¶
力或以通力。既於通中而兼云願。願之與¶
通有何同異。約自下答。又為三。初略答自
<pb:KR6d0007_T_013-0911c>¶
力及教不同。次約本處有身無身。三約大小¶
二教重辨。初文脩得報得總明自報力也。¶
約教名誓願者。大乘教門所說名此神通以¶
為誓願。誓願來者。昔稟佛教起大誓願。¶
佛昔亦以大誓願攝。故世世相值為熟為¶
脫。今佛生此誓牽而來故云約教。言通有¶
誓扶等者。若三藏教習不牽生。若正使盡¶
無復生處。況三藏教因則正習俱在果則正¶
習俱斷。故依通教及大乘實說得有來生。¶
次明通教三眷屬中為二。初正明眷屬。次¶
對辨應生。初言橫從他土來者。或在娑婆¶
之外俱有來義。娑婆內來此不須疑。故淨¶
名云。從餘四天下來在會座。諸大乘經皆¶
云從十方來。次明別教四眷屬者。前之兩¶
教教無應身故不論應。圓教亦然故先明¶
教。言如前者。如前別教。次問答料簡中具¶
簡二教應身。有二問答。初問如文。答中自¶
三。列釋釋熟他中為六。初明能應。次若得¶
下明所化辨能化功。三如華嚴下引證¶
能化。既云非生死者。即應生也。四復次下。¶
釋疑。五通結意。六約今經以判妙。初如¶
文。次文者。所化入真。還同能化。三引證中¶
二。先通引。次摩耶下。別引人類。四釋疑中¶
四。先通釋。次何者下舉例釋。三調達下。別¶
引人類釋。四放華嚴下。以所得法門驗¶
釋。初如文。仇亦怨也。法身如龍像。若作¶
魔王。非二乘所堪。言調達是賓伽羅菩薩¶
等者。故大經云。若提婆達多實是惡人。墮¶
阿鼻者。無有是處。今經授其當作佛記。品
<pb:KR6d0007_T_013-0912a>¶
後又云。若有男子女人。聞是品者。淨心信¶
敬。不生疑惑。不墮三惡。生十方佛前。豈¶
五逆人。有此聞品妙功德耶。餘並如文。六¶
顯昔麁今妙中。云諸餘經典非不明此等¶
者。非不明此內外眷屬。未若今經開權顯¶
實。二自熟中。即迹本二門意也。本門二文。下¶
土此土。具如經文中可見。言法身菩薩或¶
從生身進道等者。如他方大士。或從釋迦¶
生身佛邊聞法進道。或從法身者。如大論¶
云。法身佛為法性身菩薩說法。此約界外。¶
得作此說。大論八十七問云。生身菩薩。貪¶
惜未除割截則難。若無生忍菩薩。猶如化¶
人割截無痛。有何思分。答雖得無生行¶
亦為難。何以得知。得無生已。應受寂滅¶
無量快樂。能捨此樂入生死中受於種種¶
下賤之身。生身菩薩著此法身故希望心施¶
非清淨施。是故不及無生忍者。是故無生¶
忍菩薩方名大恩。故知生身法身仍須進¶
道。為進道故聽法利物。具如分別功德¶
品。無生忍去是法身菩薩。自此已前至八世¶
界是生身菩薩。大論三十七廣明諸佛眷屬¶
不同。三本緣中二。先略。次若別下更以¶
通別兩釋以簡本緣。所言別者土對四¶
類。若通說者可知。言未斷惑者未斷無明。¶
次問中娑羅林等者。大經云。如來至彼¶
俱尸城中入涅槃。師子吼菩薩問。如來¶
何故離六大城俱尸城。現我為迫逐諸外¶
道故不住六城。我昔曾於餘處未名師子¶
吼。今於此處娑羅林中大師子吼答文者。
<pb:KR6d0007_T_013-0912b>¶
從他方起通來非神通生此。是法身發得¶
神通名神通起應從他方來非起應生¶
此。言誓願者。昔結圓種今以圓熟。故¶
云大誓相關。是大事不思議業相召不同結¶
業牽生之類。或有未破見思藉妙音力而¶
得來者。非大誓業亦者結業眷屬妙也。¶
則自是一途。若準前意並以法身為四¶
眷屬方答前問。故下結云願通來者亦能應¶
來。不言業者。業濫實業故也。下方聞聲者。¶
踊出中云。爾時下方菩薩聞釋迦牟尼所¶
說音聲從下發來。妙音見光者。妙音中云。¶
爾時一切淨光莊嚴國中有一菩薩名曰妙¶
音。久已植眾德本得諸三昧。釋迦牟尼佛¶
光照其身即白淨華宿王智佛言。我往娑¶
婆世界等。三判麁妙中二。先判次開。初判¶
為二。先約教次約味。初教中二。先正約四¶
教次責偏部以顯妙。初文二先三麁。次一¶
妙。三麁中何但所化成麁亦乃能化非妙何¶
者。以機麁故致使化主現為麁身乃至菩¶
薩現麁眷屬而成就之。且從迹判故皆屬¶
麁。次此經妙者直引此經當教當部二義俱¶
成故便引之文中自列三妙。次文準義初文¶
應云結緣妙。次一切下釋前結緣方屬成¶
就。後文內外中間兼得業願通三。言其於¶
五欲無所復堪者。以閹人譬助顯此意。以¶
色敗故五根亦敗。以心敗故是故二乘菩提¶
種斷。次譬如下譬向三文。元始謂結緣要¶
終謂得度。餘教豈無此事。但教中不說故¶
判為麁。次責偏中不破華嚴圓教但判部
<pb:KR6d0007_T_013-0912c>¶
權。而弘教者不曉故破其經師。於中初責。¶
次故知下判麁妙。初言如閹本根者如止觀¶
第六記。次判中二。先略判。次所謂下歷諸¶
妙獨顯。五味可知。四明法門中三。先分別。¶
次判。三開。初分別中三。初列經文。次若爾¶
徵起。三若三藏下歷教分別。教教通用而¶
義各異。若四教化主各從四種權實智¶
生。四教物機聞法生善。各發弘誓誓境不¶
同。故令四人慈悲各異。初念善心究竟果¶
舍。當分自別各不雜亂。己心塵勞隨四智¶
轉。四四諦異故道品不同。各開三脫四佛¶
正覺。若得此意此義自顯無俟委論。至別¶
教中別引無量義十住寶性等意。若通上¶
下亦應可見。寶性論云。等者以大乘信為¶
初生子。此子即以實智般若為所懷母。用¶
首楞嚴以為胎藏。既出生已必假大悲將¶
護信心為所養母。至於初地方得分名如¶
實子也。闕文者即以般若實智兼之。言¶
四種障菩薩能治者。亦可通於三教菩薩。¶
首楞之名雖即在大義可通用。此定本在別¶
圓教中。南嶽隨自意等文亦以義通。通於通¶
教。唯三藏中無此名耳。然須分於能治相¶
異。言無量法門至皆能生佛子者。生佛之¶
子名生佛子。又佛即是子。佛從法生故佛¶
是子。跨節則諸教法門皆從圓生。當分則各¶
各自有無量法門生當教佛果。次圓教中¶
言自行三諦者。即權而實故云三一。化他¶
三諦者。即實而權故云一三。不分而分且¶
作此說。絓者結絲也。非此中意。亦挂也。謂
<pb:KR6d0007_T_013-0913a>¶
但挂諸經也。淮南子云飛鳥不動不絓網¶
羅。楚辭云。心絓而不解今皆開之。故云皆¶
悉決了。餘文可見。次觀心眷屬中二。先列次¶
釋。釋中二。先釋。次明事下¶
功能。初文三。先釋。次判。三從又決下開。初文¶
自六。前二文中二。釋結。釋二如文。次約教¶
者。亦如止觀記兼引楞伽經。此中前後合七¶
眷屬。此之七名各有通別。別在於七通名¶
眷屬者。七皆於佛性自親愛莫不臣順。然¶
別名中。前一從理。次四從事。次一從法。次¶
一從行。於所從中。通局不等。初一名理俱¶
通。後六名局義通。是故後六隨事別受名¶
故。何者。業生名義亦通上下。事唯局凡。所¶
言通者。從有漏業乃至不可思議業故。業¶
是縛義界內界外諸相並縛。願生名通後二。¶
義復通前。業通兼願。正是業繫復由願牽。¶
是故從勝。依願立名。事亦局凡。通非無¶
願亦從勝立名亦通後。事局小聖及以大¶
賢不通於凡。次應生名局義通小聖及以¶
大賢。或有應來通得名應。事局大聖不¶
通小賢。次法門者。名義通於四教能¶
化所化若師若弟若境若智。事局出世不¶
通於迷。次觀心者名之與義通世出世。前¶
二愛見唯世間故。然法門及以業願通應莫¶
不觀心。但為隨事得名既殊。故以觀心¶
別置科目。又淨名所答正從理觀。然亦未¶
得觀心名者。以對事立稱觀道不專。故¶
立視心。唯對一境。如是等義雖復分別。¶
未判未開。前諸文中。雖逐近略述。未若
<pb:KR6d0007_T_013-0913b>¶
文後總判總開。故正釋後。復立一門。法門及¶
觀。在後復更自別開判。¶
法華玄義釋籤卷第十三¶

